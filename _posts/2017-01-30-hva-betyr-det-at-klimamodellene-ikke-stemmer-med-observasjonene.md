---
layout: post
title: "Hva betyr det at klimamodellene ikke stemmer med observasjonene?"
description: ""
category: [commentary]
tags: [norwegian, climate debat]
excerpt_separator: <!--more-->
---
{% include JB/setup %}

# Hva betyr det at klimamodellene ikke stemmer med observasjonene?

Carl I. Hagen fremfører i Aftenposten 20.1 at IPCCs synteserapport fra 2014 sier «For perioden fra 1998 til 2012, viser 111 av 114 tilgjengelige modellsimuleringer av klimaet en oppvarmingstrend som er større enn observasjonene». Dette er ikke det sterke resultatet som Hagen og andre ser ut til å tro. Hva betyr det egentlig at det har vært avvik mellom observasjoner og klimamodellene?

Observasjonsdatasettene fra NASA, NOAA, UK Met Office og andre representerer våre beste estimater for jordas gjennomsnittstemperatur ved bakken. Når vi i 2017 sammenligner observasjoner og simuleringer for perioden 1998-2012 er det lett å tenke at lakmustesten på modellenes kvalitet bør være om disse stemmer godt overens. Så enkelt er det dessverre ikke, av to hovedgrunner

<!--more-->

## Naturlig variabilitet

Den første hovedgrunnen er naturlig variabilitet. En enkel definisjon på klima er vær over tid, altså den statistiske fordelingen av vær. Været er, som de fleste opplever, uforutsigbart ut over kortere perioder. Dette er fordi været er kaotisk system med naturlig variasjoner. På samme måte som vi har variasjoner i været fra dag til dag, har vi også variasjoner over flere år på grunn av naturlige svingninger. Et eksempel på dette er Niño-syklusen. Klimamodellene baserer seg grunnleggende sett på fysiske lover og klimamodellene som ble brukt i CMIP5 er blant de mest komplekse klimamodellene vi har. Disse vil derfor, på lik linje med det faktiske klimaet, simulere kaotisk oppførsel og naturlige variasjoner. Naturlige svingninger, som El Niño, kan ha sterke oppvarmende og nedkjølende effekter over, i klimasammenheng korte, perioder på opp til 10-15 år, og disse svingningene stemmet ikke nødvendigvis overens i modellene og virkeligheten, uten at det er noe galt med modellene av den grunn.

Grunnleggende for et kaotisk system er at oppførslen fort blir utforutsigbar, men den trenger ikke være statistisk uforutsigbar. Man vil kunne si noe om hvor ofte systemet er i en bestemt tilstand, selv om man ikke kan forutse akkurat når systemet vil være i den tilstanden. Jeg kan si med stor sikkerhet at det blir skyfri himmel til sommeren, men ikke hvilken dag. Det samme gjelder for variasjoner over flere år: vi kan si at med stor sikkerhet at vi får en ny El-Niño, men vi vet ikke nøyaktig når. Dermed vil selv en perfekt klimamodell ikke nødvendigvis simulere nøyaktig den samme år-til-år temperaturen som vi opplever, uten at det betyr at det er en dårlig klimamodell.Når vi skal sammenlikne klimamodeller med observasjoner er det derfor nødvendig å  betrakte den langsiktige utviklingen, ikke korte perioder (for her er naturlig variabilitet viktigst). 

## Pådriv og framtidsscenarier

En klimasimulering består av et sett med pådriv og klimamodeller. Pådrivene består av de eksterne parametrene som styrer utviklingen av klimaet  og må inneholde både naturlige og menneskeskapte faktorer. De viktigste menneskeskapte pådrivene er utslipp av drivhusgasser og endringer i arealbruk. De naturlige pådrivene inneholder ting som solaktivitet og vulkanutbrudd. Når klimaforskere ønsker å simulere fortiden brukes observasjonsdata som pådriv til modellene, men når man ønsker å simulere  fremtiden må pådrivene naturligvis bestå av kvalifiserte gjetninger. Derfor utarbeider vi scenarier: Vi lager flere datasett som forsøker å spenne den mulige utviklingen i menneskskapte pådriv. På grunn av manglende forkunnskap holdes som regel naturlige pådriv konstante.

Disse framtidsscenariene brukes som input til klimamodellene og resultatet blir et sett med klimasimuleringer. Disse kalles vanligvis fremskrivninger. De representerer våre beste estimat for klimautviklingen dersom pådrivsscenariet vi brukte ender opp med å bli virkelighet.

Et av hovedinitiativene til IPCCs femte rapport (fra 2013) var modellsammenligningsprosjektet CMIP5 (Coupled Model Intercomparison Project Phase 5). Prosjektet inneholdt både historiske simuleringer og fremskrivninger. For fremskrivningene ble det utarbeidet framtidsscenarier i form av representative utslippsbaner.. Skiftet fra historiske pådriv (fra observasjonsdata) til framtidsscenariene var simuleringsår 2005, siden  det tar tid å utvikle gode pådrivsdata. Disse pådrivene på klimasystemet som ble brukt i simuleringene etter 2005 avviker naturligvis fra den virkelige utviklingen siden 2005. Særlig har den nedkjølende effekten fra vulkanske aerosoler vært sterkere enn det som ble forutsatt. 

![Venstre panel viser de historiske og representative utslippsbanene (RCP) som ble brukt som pådriv i CMIP5. Høyre panel viser den simulerte temperaturutviklingen frem til år 2300. Kilde: Figur TS.15 i IPCCs femte  rapport.](https://raw.githubusercontent.com/hansbrenna/hansbrenna.github.io/master/assets/img/CMIP5_illustration_RCP_T.png)
*Figur 1: Venstre panel viser de historiske og representative utslippsbanene (RCP) som ble brukt som pådriv i CMIP5. Høyre panel viser den simulerte temperaturutviklingen frem til år 2300. Kilde: Figur TS.15 i IPCCs femte  rapport.*

## Kan vi dermed forklare utviklingen?

Gavin Schmidt m.fl. har gjort en analyse av disse faktorene i artikkelen *Reconciling warming trends* publisert i Nature Geoscience i 2014. Konklusjonen deres er at det meste av avviket mellom observasjoner og simuleringer kan forklares gjennom forskjeller i naturlige variasjoner og avvik i pådriv.

Før Hagen eller andre erklærer klimamodellenes fallitt er det viktig at de setter seg inn i alle premissene som ligge til grunn for forskningen. Det er gjerne slik at ting er litt mer kompliserte enn de ser ut til ved første øyekast.